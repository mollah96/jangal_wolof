Sëriñ bi noo gi deeti ñaan
Faqiir dafay nangoo dagaan
Nangul nu lépp lu nu ñaan
Ndax Yàlla naatal XARNU BI
Noongi dangaan ci Mustafaa
Ma nekk marwat'ak safaa
Ak àqi amdi Mustafaa
Mi Yàlla jébbal XARNU BI
Ak àqi mboolem ay rakkam
Ak àqi séen baay yi ñu am
Ak àqi seex yi Bàmba am
Ndax Yàlla naatal XARNU BI
Mboolem muriid yépp a ngi tuub
Tey réccu bàkkaar yi nu joob
Ba lu nu bay-bay, du nu góob
Sëriñ bi geesul XARNU BI
Mbàkke, dangay boroom i mbóot
Te sag njaboot tawat gilóot
Ñu def ma ab àntarpareet
May làpputoo waa XARNU BI
Aw ma màqaamam di la woo
Waaye muriid yi ñoo ma woo
Ni tawatal te bu ñu woo
Saw làmmiñay wow XARNU BI
Tay jii ma wax bani tareet
Ngir yaa ma def antarpareet
Yaa fab i xam-xam ne yuréet
Ci sama xol, ci XARNU BI
Te bul ma tanxamlu ci ñaan
Ngir lii ma bon tey ku añaan
Muriid yi yépp a la ko ñaan
Ngir bëgg a dekkal XARNU BI
Jooy i perantal la nu jooy
Boo nu fabul, lee nu ni wooy
Ku nuy yafal, ban def i kooy
Mu dellu naatal XARNU BI
Jis u nu baay te noo ngi raam
Ku ñàkk yaay, day nàmpu maam
Buural te boot nu, ngalla daam !
Roggani mboolem XARNU BI
Fabal sa doom yi yépp boot
Ñoom it ñu boot séenug njaboot
Ku manta boot nga jox ko mbóot
Ndax Yàlla naatal XARNU BI
Te fab muriid yi suturaal
Mottali jàkk a jii nu naal
Foo toll dolli séen alaal
Ndax Yàlla naatal XARNU BI
Ndax Yàlla amdi Mustafaa
Tabax jumaa-i Mustafaa
Bam tol ni marwata'ak safaa
Ndax Yàlla naatal XARNU BI
Boolem muriid yépp a ngi jooy
Ngir luñu bay-bay mu dal di gooy
Ba séen i àddiya'a ngi booy
Sarax nu naatal XARNU BI
Jamono jaa ngi xiif a xiif
Luñ togg, bar gi ni ko fuuf
Seex Bàmba, neel ngën ji mbindéef
Mu dellu naatal XARNU BI
Xiif tax na, ñenn mag ñi yooy
Xiif tax na, gor su ndaw si jooy
Xiif tax na, yenn tool yi booy
Sëriñ bi geesul XARNU BI
Taxna, ña daa joxee ngi laaj
Ñii ñépp séen i sas di xaaj
Ken dóotu dem fenn ba waaj
Sëriñ bi geesul XARNU BI
Xam nañ ni yaa nu daa tawal
Daanu bayal, daanu ñoral
Daanu roñal, daanu daggal
Feesal nga sàqi XARNU BI
Sa yërmandee nu daa defal
Lu xel dajul, daanu dëfël
Daanu tibbal, daanu leel
Reggal nga mboolem XARNU BI
Sa yërmandee nu daa sanal
Jigéen ña, yaa nu daa amal
Tay ñépp a yam ken amatul
Sëriñ bi geesul XARNU BI
Ñoo séen i sag sàggiku na
Ñoo séen i gaay dàggeeku na
Ñoo séen i ngëm rékkiku na
Ngir ñàkk gii ci XARNU BI
At moo ni ndax mooy tane daaw
Mooy gën a far dellu gannaaw
Ba rab yu aay yi sax di naaw
Ay Mbàkke! géesul XARNU BI
Wëy ! nu ni wëy! noo ka torox
Yalwaan, amoo ku la sarax
Garab bu daanoo xob ya lax
Bàmba'ay danjaamal XARNU BI
Garab gu mag bu nee jirim
Garab yu ndaw yi day jirim
Méññat ma say mbir ya ëlëm
Lii rekk a dal waa XARNU BI
Allaahu akabaruz zamaan
Jamono moo man a safaan
Xéewël yi daf daa walangaan
Ci ndabi mboolem XARNU BI
Libeek, sikkeek i sëhfaraan
Lan daa diwoo muy walangaan
Nuy xelli kopp ya di naan
Wata ya kornu XARNU BI
Astaxfirul Laahal Aziim
Tuub nanu lan daa def i koom
Te muy lu neexulan boroom
Jurbel a wuuteek XARNU BI
Xeewal yi daf daa wal-wali
Baawaan fi nun di kel-keli
Moo tax ma jóg di pél-péli
Sëriñ bi geesul XARNU BI
Xeewal yi daf daa walangaan
Waxset nga wuute nga'ak sayaan
Xamoo xur'ak tund'ak sayaan
Sam ndox a naatal XARNU BI
Wàcci nga yaw loo mas a wax
Def nga ko jox ku mat a jox
Daawoo nu nax, daawoo nu cax
Séddon nga mboolem XARNU BI
Gàñcax gu ndaw gi weddatul
Mag ña nga yar ken woddatul
Moo tax ma naala suuxatal
Njëmbët li wan ci XARNU BI
Njëmbët la mooy gaa ya dikkon
Daa wéy ci xeewal ya fi won
Tay ñi ngi def ya ñu bawon
Ngir ñàkk gii ci XARNU BI
Ag ñàkk a bon ci waa ju baax
Day tas kërëm xolam ba jaax
Daa ceeb u tay ngay añe laax
Jaaxal na gaa yi XARNU BI
Leek-leek nga gis fi ab muriid
Muy taxawaalu ni'b mariid
Walla mu xàcc def tëriid
Ndaw njombe gaa yi XARNU BI
Ànd'ak komersaa ya di jaay
ñii di wajaaseeri baxaay
Te xamni yaa doon séen i baay
Moo tee nga naatal XARNU BI
Ña lee nga xàcc i defi seef
Ñii def i dag ngir bañ a loof
Ñii daw ba raw ba ni nu fuuf
Moo tee nga naatal XARNU BI
Yaw la nu yaakaar abadaa
Ngir yaa nu tàggaleek bidaa
Tuub nanu mboolem la nu daa
Bàkkaar ci njëkk XARNU BI
Yërëm nu tay yaru na nu
Dóotu nu fo, xàmme na nu
Dóotun nelaw, yewwu na nu
Yërëm nu naatal XARNU BI
Soo nu joxoon la nu yoran
Dóotu nu def ,nanu defan
Xanaa yëgooni yaru nan
Ku weddi laajal XARNU BI
Yërëm lu nan, torox lu nan
Jooy na nu ren, saraxtu nan
Soppeeku nan, jébbalu nan
Sarax nu naatal XARNU BI
Nun tuxu nan sun kër i baay
Gàddaay te def la ngën ji baay
Tuubaa di kër, bàmba'a di waay
Sëriñ bi geesul XARNU BI
Muriid yi saalit nanu ren
Ngir xamni yaa léen ame wan
Yaa léen joxon la nu yoran
Yobbu nga mbóoti XARNU BI
Tiijaan yi réccu nañu tay
Xam nañ ni bëy du sóoru boy
Yaa man a may nit lu ko doy
Moo tee nga naatal XARNU BI
Bawal-bawal jolof-jolof
Mboolem pël'ak naar'ak wolof
Kenn gis a tul ku ame yëf
Sëriñ bi geesul XARNU BI
Koo xam ni daan a ame jaak
Daa ame àngaar'aki juuk
Mii at mu am déwén mu jéek
Sëriñ bi geesul XARNU BI
Ku mas a am yaar i wata
Soxla na ren jii yaar i mëta
De munta am njëg u mëta
Sëriñ bi geesul XARNU BI
Koo xam ni daan a ame taax
Tay ming ni ngeeju'b néek bu baax
Bu gën a feex bam ni ca faax
Sëriñ bi geesul XARNU BI
Kër yaa ngi wéet ba ni woyoŋ
Lal yañ yoroon def i koyoŋ
Ña doon i wuur def i koyaŋ
Sëriñ bi geesul XARNU BI
Tubaab yi sax pert nañu
Ña léen gëmoon pert nañu
Yahood yi it fayit nañu
Yal na ñu yées ci XARNU BI
Ña tukkiwan faf nañu laŋ
Fuñ wàcci deef i léen falaŋ
Àdduna yaa ka noo welaŋ
Sëriñ bi geesul XARNU BI
Naar yaangi yalwaan'ak a xaar
Seex buñ xamoon dellu fa jaar
Ken talatul loo jox i naar
Sëriñ bi geesul XARNU BI
Wooy Mbàkke! yuuxu nan ba dee
Wallu nu boo yeexee nu dee
Melal ni kuy rammu ku dee
Yaa nuy tinul waa XARNU BI
Yaw yaay donoy Muhammadu
Te yor nga sirrub Ahmadu
Te yor nga bóot i Haamidu
Man ngaa defar waa XARNU BI
Man ngaa defar biteek i biir
Defar nga baadoola'aki buur
Yaa dindi àllarba'ak dibéer
Sàkk Muriidi XARNU BI
Man sa kanam, man sa gannaaw
Loo sant Yàlla mu ni waaw
Loo wax fa diiwaan ñu ni waaw
Wax léen ñu naatal XARNU BI
Sa mbir ëppante na'ak dërëm
Nde xarnu bépp am gërëm
Te am dërëm te yokku ngëm
Nga may njariñ waa XARNU BI
Ma léebu ngaa yi la xamul
Waa ju xamul dees koy xamal
Subhaana, yaa ka mat kumal
Yaa neex a wan waa XARNU BI
Nan far waññee ku tagg daam
Ngir moo nu may lu jombi maam
Muriid yuy daw di raam
Ag cant a war waa XARNU BI
Bàmba muneef u laa misaal
Yaay géej gi wër waa senegaal
Deef u la jàlle genn gaal
Say duus a tooyal XARNU BI
Seex Bàmba yaa di mbàmbulaan
Ku sóobu dóotu ñaane naan
Ku màndi day démbaan i teen
Say kaas a màndal XARNU BI
Ku sóobu génnaaley dërëm
Békkoor bi dóot u dem kërëm
Ku ni curum kaasub ngërëm
Doo mar li des ci XARNU BI
Géejug hikkam ga mu dëtëm
Bani ko sécc moo'k ñoñam
Maseef u caa nàndal ku xam
Toqan nga doy na XARNU BI
Luum loo na fóore ya wéyon
Raam loo na kàngam ya fi won
Daane na mbër ya fi newon
Amul niroo ci XARNU BI
Sirrub andaar i xam-xamam
Museefu caa nattal wujjëm
Ayam ngi suural na'w ñoñam
Wujjëm amul ci XARNU BI
Fekkon na dab yi ni xareet
Mu soppi léen watay sareet
Duy léen ngënéel bañ ni sëréet
Wàccoo na moo'k waa XARNU BI
Taalif na móol yu fees i taax
Te xalimaam du juum du jaax
Te am xelam du gag du naax
Du fàtte lëf ci XARNU BI
Day duusu dong a yay dëtëm
Duus yay jallaañoo ci'b dënnam
Mooy géej gu ridwaan di'y jënam
Te mus la fer ci XARNU BI
Bàmba'a di géej gu tàbbi géej
Fekk fa géej gu ni ko ngéej
Mu duy ca léer ya ba ni ngiij
Dellu si tooyal XARNU BI
Lu baax du baax ba jàll baax
Waaye Sëriñ bee weesu baax
Baax a ngi yam fi xotti baax
Baaxaale gaa yi XARNU BI
Waa ju la sopp dal di baax
Waa ju la weddi dóotu baax
Waa joo gërëm muy gën di baax
Waa yoo ko warna XARNU BI
Waayam du ñiit gariiti laax
Dóotul làmbooy sagar di daax
Loxoom du daarati ci mbaax
Ku weddi laajal XARNU BI
Ku weddi lii demal lagan
Iisaa di mbar moo man u gan
Yaa ramla wuute na'ak sa gan
Bàmba'a ko ñaak ci XARNU BI
Ngënéeli daam ya gën a tuut
Xel man u koo takk di root
Mbaa xalima'aki daa yu xóot
Lottal na mboolem XARNU BI
Xarbaax la raw na kuy xiyaas
Lu xel dajul deefu ko raas
Fugraas la rawna góoru faas
Sakkaa ñi teewe XARNU BI
Moo jar a way bañ a selaw
Guddee'k bëccëg bañ a nelaw
Ba raw ñi daa wayal calaw (buur ya)
Ngir li mu def ci XARNU BI
Seex Bàmba yaa bariy njariñ
Fëriñ nga wuute ga'ak këriñ
Sëriñ si yaa di séen sëriñ
Yaa man a leeral XARNU BI
Sëriñ si, ñoo doon fatafoor
Sondeel du mel ni'b limiyeer
Jant la moom fawxana weer
Leeram nga tiim na XARNU BI
Seex Bàmba yaa di'g màndawaar
Waaju la tàbbi dóotu réer
Yaay jant say gaa ya di weer
Leer ya gëndoo ci XARNU BI
Nun sóobu nan la jàlle nu
Waay Mbàkke! bul dem bàyyi nu
Yawmal Xiyaam yobbaale nu
Te yobbu mboolem XARNU BI
Seex bàmba yaay ngën ji keno
Sa jën yi doy na ñuy dono
Soo doon fital di ag këno
Sa'y wal a (bal a) mokkal XARNU BI
Billaahi wéeru nan ci yaw
ŋoy nan ci yaw lu man a xew
Ngir «`urwarul wusqaa» du sew
Déesu ko dog ci XARNU BI
Seex Bàmba yaay ngën ji wurus
Foo génn xànjar daaldi rus
Gor su la waaje dóotu rus
Doy nga takkaayal XARNU BI
Def nan la ngay sunu takkaay
Di sun bitik nu di la jaay
Yaa gën i baay gën i nejaay
Yaa gën xariit i XARNU BI
Seex Bàmba yaa di'b libidoor
Làmburde wuute na'aki cuur
Sëriñ si sóobu wuñ sa mboor
Nde kon ñu naatal XARNU BI
Seex bàmba yaa nu mat boroom
Fekkoo ci àddina moroom
Tooñoo boroom, tooñoo moroom
Tinul nu tooñ i XARNU BI
Buur Yàlla jox na la'y midaay
Diiwaan ña xam nañu sa waay
Waajoo gërëm, kërëm du daay
Yaay kir-kiraanub XARNU BI
Seex Bàmba yaa di'b kir-kiraan
Ku jëm ca Yàlla na la ñaan
Soo doonu tur di «Alxuraan»
Yaa boole mbóot i XARNU BI
Def nan la geg bu deefi yéeg
Te def la mbër mu deefi déeg
Kelaŋ mi, wub nga bër yi jéeg
Sebul ci mboolem XARNU BI
Yàlla'a la jiital ca qadiim
Tuddee la Ahmadul Xadiim
Jiitu na aadama'aki doom
Jiitu na gaa yi XARNU BI
Yawma ajaaba bi balee
Yéefar ya juum wuyoo walee/aa
La bàmba not ñu naa alee
Notaale góor i XARNU BI
Sirrub dëggoom ba la ni naat
Ca doqi góor ña ñuy sanaat
Ñépp ni nuut tàllal i baat
Ken yënguwul ci XARNU BI
Mu jàll toog ca gàngunaay
Buur Yàlla ràng koy medaay
Diiwaan ba jox ko séen i gaay
Kerook la àtte XARNU BI
Billaahi Bàmba'a dim kelaŋ
Moo jàppu saytaane welaŋ
Ba tër ko rendi fa gaboŋ
Ñibbi si wax ko XARNU BI
«Qaataltu fil bahril la'iin
Kabkabuhuu nadbul amiin
Ma'al amiini wal amiin»
Moo ko waxon waa XARNU BI
Yonent ba'ak ahlubadar
Ñoo dàkku kaarce ya ko wër
Saytaane nërméelu di sér
Làbbe ya daw ci XARNU BI
Gaboŋ ña xam na ñuy biram
Galwaa ña xam na ñuy biram
Làmbar ña seere nay biram
Seere sa wóor na XARNU BI
Kerook la làbbe ya ni waaw
Maaràbbu bii bu leen ci gaaw
Leeram gi sarna asamaaw
Sar na ci suusi XARNU BI
Tubaab ya naa ko nan maroo
Soldaar sa naa ko bun meroo
Làbbe ya naa ko bun woroo
Ñibbil yilif nga XARNU BI
Tëngaale wuñ la asamaaw
Bër yépp booloo nañ ni waaw
Gurag yi lay nañ sa gannaaw
Nde wub nga làmbi XARNU BI
Karaama yaa nu ko xamal
Màqaama yaa nu ko amal
Kaaraanga yaa nu ko defal
Yaa suturaal waa XARNU BI
Àll'ak kër'ak jaam'ak gor'ag/k
Ceddook sëriñ buur'aki dag
Bokk'ak i jàmbur ñépp a jag
Jaaraama daam ci XARNU BI
Luy nit ku ñuul'ak nit ku weex
Diggante askan yu du jeex
Fu nekk daam def na fa seex
Bu man a yor waa XARNU BI
Mbindéef yi yaa léen fal i buur
Ku mas a xëy taal baboor
Di xelli attaaya ju foor
Fajoon nga aajoy XARNU BI
Soodaanu war nañ ni nërëm
Biidaanu war nañ ni na'am
Ñépp di sant ak a gërëm
Ngir yaa defar séen XARNU BI
Ko-mersi naa la mersi ñoom
Pël yaa nga naala «mujji-doom»
Wolof ya naa «amoo moroom»
Yaa dàmbe tagg i XARNU BI
Ken dóotu dox kem li nga dox
Ken dóotu wax kem li nga wax
Ken dóotu jox kem ñi nga jox
Daralewoon nga XARNU BI
Limaamu Shahraaneey kamaal
Téeréerm ba Bàmba lay misaal
Giñ naa ni mooy aboo rijaal
Xutbu yawon ci XARNU BI
Mboolem xawsu ya weyon
Yaa sóobu ngiir ya ñu awon
Wommat nga «ruu» ya ñu yoron
Yeesal nga wirduy XARNU BI
Xaadiru, yeesal ngay biram
Tiijaanu yeesal ngay biram
Shazaliyu, yeesal ngay biram
Kuntiyu jox la XARNU BI
Lottal nga ñoñ sharii'atu
Jommal nga ñoñ haqiiqatu
Sa ngiir mi mooy tariiqatu
Moo gën a jub ci XARNU BI
Woroom kurus yadaa aji
Ak gaa ya daa siyaare ji
Yaa tax ñu daa siyaare ji
Sëriñ sa woon ci XARNU BI
Wommat nga naar yeek i wolof
Xàllaat nga ngiirum tasawuuf
Shariif yi yaa tee ñu shuruf
Jàlle nga léen ci XARNU BI
Roytéef i xarnu bi nga won
Kiimaan i labdaal yi nga won
Kiiraay i lawtaad yi nga won
Ak nujabaa-uy XARNU BI
Xutbu yi, yaw lañ daa fegoo
Nattu ya góor ña daa tegoo
Lashyaax yi yaw lañ daa sagoo
Bay laaj hidayay XARNU BI
Naar yaa ngi am hidaaya tay
Tiijaan di laaj hidaaya tay
Te musu ñoo weesu bu rëy
Yaw la ñu roy ci XARNU BI
Seex Bàmba, yaa di ab newet
Sébbi nga tooyal gépp wet
Bay nga mu ñor, góob nga fat
Man ngaa dundal waa XARNU BI
Dundal nu, noo di sa'g njaboot
Wodd nu, nee nu wàkk boot
Te suturaal nu, may nu mbóot
Nee léen «amiin» yéen XARNU BI
Yaay fekk waay i njoro-ndiaay
Nga fal ko, boole kook i gaay
Ni doom i Maam Sëynabu Njaay
Làmp bi won ci XARNU BI
Muriid yi yaa yor séen ngërëm
Sëriñ si yaa yor séen xorom
Biñ la gisul ñi'ng ni xerem
Fajal nu aajoy XARNU BI
Seex Bàmba yaa di ag nduyoorr
Sëriñ si ñoo doon njawli béer
Waa ju la nemm falu buur
Sa lem gi neex na XARNU BI
«Wa saabiquuna saabiquun»
Yàllaay boroom «Kun fa yakuun»
Ewwaaye gaay ya fi jëkkoon
Ñoo yobbu mbóoti XARNU BI
Ña raflewoon wodd na léen
Ña reflewoon sedd na léen
Ruuh ya gëmon wommat na léen
Bañ wommataale XARNU BI
Ña ko bëggoon Seexal na léen
Ña ko bëñoon suuxal na léen
Ña xàddiwoon neexal na léen
Bañ del si ànd'ak XARNU BI
Seex bàmba yaay ngayndeg njaloor
Ag ndaama sóobutil sa mboor
Soo doonu weer di weeru koor
Mbaa weeru gàmmuw XARNU BI
Fàddal nu ndaama yii di daan
Notal nu noon yii di nu daan
Jàggil nu mbër yii buñ nu daan
Te def nu mbër ci XARNU BI
Seex bàmba yaa matub Sëriñ
Yaa xóoti mbir te yaa xarañ
Waane wi yaa raw ab marañ
Say gaal a jàlle XARNU BI
Soppi nu ay wagook i gaal
Ten yab sa marsandiisi haal
Te yobbu góori senegaal
Def nub masin ci XARNU BI
Seex bàmba yaa matub sëriif
Mbàkkeek mbusoobe dootu soof
Séen xol ya war na ni gariif
Maam Jaara tiim na XARNU BI
Siggil nga waa mbàkke bawal
Mbàkke kajoor yaa léen bewal
Pénku bawal yaa léen defal
Lu tax ñu siiw ci XARNU BI
Mbàkke dimb'ak, mbàkke xewar
Ak mbàkke baari, kër sayar
Saañàŋka bàmbaa leen defar
Ba ñuy defar waa XARNU BI
Askanu kër maam maaram
Yaa tax ba waa ju ñu gërëm
Mu ber kërëm am i dërëm
Daagul rusoo ci XARNU BI
Daarus Salaam, Daarul Minan
Daaru yi fii kulli zëman
Yaa leen yoxon la ñu yoroon
Ku weddi seetal XARNU BI
Yaa tax ñu dooni kàppitaal
Niroowu ñoo ki fàkk-taal
Am nañu barke am halaal
Ñoo gàddu mboolem XARNU BI
Sa daaru yee di'y lóppitaan
Ku ràgg war na lay dagaan
Ku ñëw nga jox garab mu naan
Doktoor bi yaa faj XARNU BI
Ràggi xol'ak ràggi yaram
Yaa koy raggal joxey ngërëm
Jarak yi war nañ laa gërëm
Ngir yaa wéral séen XARNU BI
Fekkoon nga réew mi defi ndóol
Fekkoon nga ñépp defi gool
Yaa tax ba nuy niinal i bool
Yafal nga mboolem XARNU BI
Fekkoon nga ñii defi lafañ
Ñii daanu far ba ni fëlëñ
Ñoo ku ñu ñaan jabar mu bañ
Ñii mel ni man ci XARNU BI
Yaa dikk jag ya fi dammoon
Jénganti mbir ya fi dëngoon
Yékkati néeg ya suufe woon
Bañ man a ànd'ak XARNU BI
Amal nga gaa yu amulon
Xamal nga gaa yu xamulon
Feeñal nga mbir yi nëbbu won
Dekkal nga ruuhi XARNU BI
Sa waay du ñee waayi kaneen
Sa waay du xàcci jëm faneen
Deesu la xam di gëm kaneen
Sa diine doyna XARNU BI
Taxoon nga ruuh yi dajaloo
Te wootewoo, te fitaloo
Te wate woo ni kuy faloo
Lislaam nga moome XARNU BI
Xàlloon nga ngiir mi ba mu weex
Ku ci awoon mujj na seex
Te masulaa jàdd aka jeex
Ba yobbu mboolem XARNU BI
Wommat nga ruuh yi jox boroom
Sàmmal nga njur yi séen boroom
Seex bàmba ken du sa moroom
Yaa man a jàlle XARNU BI
Dekkal nga julliy juróom
Ba ceddo yaangi jàppi wóom
Te fetaloo bañ ami góom
Yaa wone diiney XARNU BI
Aw nga siraatal mustaqiim
Te boolewoo wal aki doom
Ba àgg yaak sa yépp doom
Tay ñi ngi wommat XARNU BI
Sunna si yaa ko dekkalaat
Tërbiya yaa ko yeesalaat
Te alxuraan yaa ko falaat
Yaa bind loo won XARNU BI
Fekkon nga ñuy waññ ak a tuur
Daa takk i ndomboy takk i cuur
Yaa sampi daaru, fali wuur
Tasaare daaray XARNU BI
Soppi jigéen ñiy muslimaat
Ñuy dawu góor ni muhsinaat
Rékki takkaayi séen i baat
Di muuru dëddu XARNU BI
Yaa tax nu daa sellali jëf
Yaa tax nu tekki nun wolof
Yaa tax ba nuy woy di walif
Xamal nga gaa yi XARNU BI
Jirim yi yaa don séeni baay
Baayo yi yaa doon séeni yaay
Miskiin yi yaa doon séen nijaay
Yaay wéeruwaayu XARNU BI
Ku jooy fi yaw nga noppi loo
Ku xiif fi yaw nga regg loo
Ku mar fi yaw nga màndi loo
Màndal nga góoru XARNU BI
Billaahi yaa mat li nga doon
Noo seddu teggi cer bu duun
Wàccal, damul, langul te téen
Nde wub nga làmbi XARNU BI
Mboolem sahaabatu rasuul
Ak bër ya daa tagg rasuul
Melna ni bay nga séen i tool
Bayaale tool i XARNU BI
Ka'ab dadaa tagg rasuul
Bushayri daa tagg rasuul
Hasaanu daa tagg rasuul
Semmal nga léen ci XARNU BI
Yaa raw ña daa janook rasuul
Ngir yaa liggéey ba am wusuul
Ba def xaliifatu rasuul
Kawe nga mboolem XARNU BI
Yoon wamu aw ba raw mbindéef
Ba def donoy ngën ji mbindéef
Maneesu koo xamal mbindéef
Jomb na mboolem XARNU BI
Diggante mulkoo'k malakóot
Ba sar ca péey i jabaróot
Ken musla boole séen i bóot
Lut Bàmba bàjjob XARNU BI
Aras la daa gisee'k boroom
Kursiyu lay xamey soloom
Diiwaan la daa faley moroom
Di folli seef i XARNU BI
Moom la ñu may nuurul jalaal
Moom la ñu may nuurul jalaal
Mu boole koo'k sirrul kamaal
Leeram ya dar na XARNU BI
Gaa léer, ca lay jañe'y cibeel
Gii léer ca lay ñoddee'y ngënéel
Kamaal ga lay falee'y meteel
Seexal na mboolem XARNU BI
Yàlla la daa sukkandi koo
Yonen la daa jottali koo
Jibriil la daa dimbandi koo
Ba jot ci mbóot i XARNU BI
Téere ya lay wéttalikoo
Durus nga lay moyandikoo
Pexe ya noon ya daa jagoo
Ba të na nooni XARNU BI
Taalif la daa jëfandikoo
Mahfuus la daa gàngandikoo
Hikkam la daa sukkandikoo
Moo nàndaloon waa XARNU BI
Tawhiid la daa xamali jaam
Hikaaya lay xëyee subaam
Riwaaya lay gonte nekaam
Du jëw du jànni XARNU BI
Fum toll day tagg rasuul
Du war watay dammi rasuul
Du werse boŋ ci tarasool
Moo gën a wuuteek XARNU BI
Dem jàkk a moo ko tax a nuuj
Julli ji na fi'y ràkk a ba géej
Aj màkka mas na ko ni ngéej
Faadiilu aj na XARNU BI
Njool màkk a daal lay segeree
Soo ko tudaa mu daldi ree
Giñ naani daawu ñu soree
Jikkoom ya waar na XARNU BI
Fab na ca xayru lanbiyaa
Jikko yu raw yuy lawliyaa
Moo raw xiyaaru lasfiyaa
Dendam amul ci XARNU BI
Dëddoom gu mat gamu jagoo
Ak xam gu mat ga mu jagoo
Ak muñ gu rëy ga mu sagoo
Mus la tawat ci XARNU BI
Nattoom yu rëy yam daa tegoo
Te teewu koo ànd ak sagoo
Te amna bóot yu mu fegoo
Te du ko feg ci XARNU BI
Dunyaa da koo wanon gannaaw
Musula faale yamu laaw
Jublu ci Yàlla ne njanaaw
Wakkiirlu dëddu XARNU BI
Bëggul galan bëggul medaay
Bëggul lu ab tubaab di jaay
Jaayante na ak Yàlla sa waay
Gañe na mboolem XARNU BI
Bëggul fas ak nag ak galeem
Bëggul bay ak xar aki doom
Bëggu la am sàqi njuróom
Du jaay du jandal XARNU BI
Bëggu la am junni yu roŋ
Bëggu la dox di yor i boŋ
Moo mas a dox ba dem gaboŋ
Dellu si fii ci XARNU BI
Dërëm du yàq ab deram
Wurus du tax mu ras bëtëm
Nawul dërëm xeebul përëm
Moo gën a wuuteek XARNU BI
Dërëm xàmmee wu kook xandeer
Diinaar xàmee wu kook ganaar
Kuy waaru bàmba doyna waar
Cey Yàlla ! bàjjob XARNU BI
Mbindéef yi yépp a yam fi moom
Alal yi yépp a yam fi moom
Bëggul bañul xeebul du yéem
Mooy génn góor ci XARNU BI
Bawal-bawal akub ajoor
Sàmm aki baadooloo ki buur
Ku laaj mu jox la sa muur
Di nig li des ci XARNU BI
Mbàkke gënul fi moom guyaar
Kon ummi mbàkkeek taar ba kaar
Kon du ko may sëriñ guyaar
Xamul ku bon ci XARNU BI
Tabax, gënul fi moomi mbaar
Àngaar, gënul fi moom sabaar
Baari, gënul fi moom pataar
Kon du fa jug ci XARNU BI
Wolof, gënul fi moomi naar
Gànnaar, gënul fi moom Mbayaar
Kon taaxi jurbel du fa jaaraar
Ba def jumaa ci XARNU BI
Wata, gënul fi moom saxaar
Mbaanik gënul fi moom daqaar
Rusul a yalwaan ak a xaar
Ba Yàlla jox ko XARNU BI
Màggat, gënul fi moom sixaar
Ndawit, gënul fi moom kibaar
Njàccaar, gënul gumba gu taar
Gu jox tumam ba XARNU BI
Bàmbaay boroom «kun, fayakuun»!
Moo donn Ahmadu-l-Amiin
Moo tax amul xejj ak i seen
Mooy yërmàndey waa XARNU BI
Baatin la daa fab di nu jóor
Du mere nit, ba di ko dóor
Mboolem jigéenam aku góor
Defar na léen ci XARNU BI
Tarbiya, lay yarey goneem
Tarqiya, mag ña won fa moom
Tasfiya, Mbër yu deefi yéem
Bañ man a ànd'ak XARNU BI
Diraaya, lay xamal goneem
Inaaya, moodi ay jikkoom
Wilaaya, lay defal boroom
Cofeel gu am ci XARNU BI
Cofeel gi, moo ma ko xamal
Xam-xam bi, raw na sama xel
Leeram gi, fees na sama xol
Baawaan ci gaa yi XARNU BI
Moo tax ba dóotu ma selaw
Cofeel gi, tee namaa nelaw
Maa nguy wëréelu, ni gelaw
Dóotu ma toog ci XARNU BI
Leeram gi, daal may tex-texaan
Saa xol di dem, ba poroxaan
May naan ba màndi, coroxaan
Di buusu gaa yi XARNU BI
Seex Bàmba, yaa di sun Imaam
Yaw la nu teg fa sunu maam
Yaw la nu doyloo, ba fa saam
Rammu nu, nook waa XARNU BI
Sëriñ si woon dañoo texëm
Ñoo way ne ñeex, ba xerem
Seex Bàmba, moo safon xorom
Safaale gaa yi XARNU BI
Ku leen faboon, teg ci balaas
Jël Bàmba, teg ca bee balaas
Konte, mu wat séen i palaas
Mbàkke! du maasam XARNU BI
Xawsu ya, mooy séen Yilimaan
Moo sàmmuwaanteek Alxuraan
Adiisi Yonen, ba rañaan
Moo ko xamal waa XARNU BI
Moo am "fasaahatu lisaan"
Laaya yi, moo xam seen cosaan
Moo xam, la wàcce asamaan
Jëm si ci suusi XARNU BI
Moo am "maxaarijul huruuf"
Làmmeñu yaaram lañ ko roof
Mooy waykatub gën ji mbindéef
Maay waykatam ci XARNU BI
Mooy "Muhjisaati adnaan"
Yuñ wàcce aaxirus samaan
Di rammu xeet wu jëm jinaan
Tuubaa li ahli XARNU BI
Tuubaa, ñeel na kuy muriid
Waylun, ñeel na kuy mariid
Yal na nu Bàmba def muriid
Neeleen "amiin" yéen XARNU BI
Jox naa ko fàww sama xol
Saabub ngënéelamay setal
Terub mbalaan i sama xol
Fóotal nu gàkki XARNU BI
Bàmba, da ngay boroomi may
Te nun, nu def woroom i moy
Mootax nu sax ci di la woy
Ndaxte, nga jéggal XARNU BI
Woyu nu ngir bëgg i dërëm
Mbàkke, danuy sàkku ngërëm
Ca bis ba Yàlla di yërëm
Xeet wi newoon ci XARNU BI
Yaw mi laggeeyal sa boroom
Ba am ngërëm "xayrul Xadiim"
Wàllil nu yaw ci say juróom
"Yawma yaquumu" XARNU BI
Tàbbal nu "jannatul na`iim"
Ten dëkk fa'ak sa yépp doom
Wuntu ya, yaa yor seeni doom
Tijjil dugal waa XARNU BI
Ridwaan tijjil nala, nga wéy
Jox nala njéndi yu la doy
Waaju la soob mu daal di wéy
Yaa ame caabiy XARNU BI
Nopplu jil ca «Illiyiin»
Yàlla gërëm nala'ak «Lamiin»
Yonen gërëm na la'ak ñeneen
Ak xulafaa-uy XARNU BI
{Ak Mursaliina'ak Lanbiyaa
Ak taabi`iina'ak lawliyaa
Jinne ya'ak Malaayika ya
Gërëm nañook waa XARNU BI
Yural sa punk, te dem fanaan
Diggante kawsara'ak jinaan
Nottil te lekk nag, te naan
Jaajëf! defar nga XARNU BI
{Alhamdulillaahi na ngéen;
Di sant rabbal `Aalamiin
Doom a di baay kii du kaneen
Man naa defar waa XARNU BI
Yaw mi laggéeyal Mustafaa
Bul fàtte, amdi Mustafaa
Ak doomi baayi Mustafaa
Ñoo ame bóot i XARNU BI
Matna xaliifatul xadiim
Fees na plaa,s ba mat na doom
Te amna xam-xam, ame koom
Man naa musël waa XARNU BI
Noppeek, goreek, tàllal ndijoor
La moome saalum ak kajoor
Ku laaj, mu joxla lay sa muur
Te musla gàntul XARNU BI
Taafeeri njool aaminata
Yaa donn njool aaminata
Tuubaa di sun madiinata
Yaay weer wi tiim waa XARNU BI
Yaa neex a way, te neex a taas
Ngir xarnu bii, amoo fi maas
Li dale fii, ba weesu faas
Yaw lañu jébbal XARNU BI
Raayaw ngënéel wi yaako yor
Yaa teggi tuur ba, daw ba sar
Ngir naaru góor ak fasu par
Rawante wuñ ci XARNU BI
Mboolem sixaarun wa kibaar
Yaa tax ñu tàbbi ci'g saxaar
Ba wàcc Tuubaa ngën ji gaar
Noppal nga léen ci XARNU BI
Robino yaangi'y walangaan
Nuy naan ni kawsara'ak jinaan
Dóotu nu tàppaatuy sayaan
Jaajëf! defar nga XARNU BI
Jumaa ji yaa ko taxawal
Yaa tee mu naaxsaay ni'w yoral
Naalam wi/u yal nang ko matal
"Aamiina" war na XARNU BI
Yaw la sulaymaan xamalon
Karyeer ba, doj ya ca deson
Jumaa ja bayti tabaxoon
Moom ngay defal waa XARNU BI
Daawuda Bàmba lay misaal
"Bayti-l-Muqaddasi" la naal
Wuy ji boroomam ba kamaal
Taaw ba defal ko waa XARNU BI
Ndommoy ngënéel ya won ca maam
Ya sëtu kokki aki ndaam
Nga boole koo'k ngënéeli daam;
...Ràngoo, amoo ci XARNU BI
Muriid yi jox nala'y Idaay
Tubaab ya jox la'y midaay
Sultaan nga boole koo'k wilaay
Yaa man a tàggat XARNU BI
Yàlla nangay muuram muriid
Te Yàlla booy, muuram mëriid
Bihaqi xaadirin muriid
Ndax Yàlla naatal XARNU BI
"Allaahu dhoo-l-fadlil aziim"
Kum jox ngënée,l deefi la yéem
Faadilu mooy "fadlu hamiim"
Turam wi, doyna XARNU BI
Mooy doomi "shamsun wa xamar"
Mbàkkeek, mbusóobe duñ ko jar
Moo nàmp yaari meeni ngor
Mooy Bàmba tay ci XARNU BI
Saddiiti baayam lay royaat
Leerug cosaan ga day royaat
Nday jaa di xayru muhsinaat
Moo donn mbóoti XARNU BI
Mooy noobalub lislaam fi nun
Mboolem shariif yi moo ci gën
Donoy usaynu wal-Hasan
Maay xaadamam ci XARNU BI
Ma wax la lëf, ci ay jikkoom
Lewet, woyof, ànd'ak sagoom
Niru na baay ba, mat na doom
Ëmb na kersag XARNU BI
Dem na ba màkkam jullikaay
Haj na, siyaare ngën ji baay
Te ëndiwul alal di jaay
Nawleem amul ci XARNU BI
Taalif i baayam'ay wayam
Moo donn duusi xam-xamam
Moo naan ci géejug hikkamam
Sirroom ba, doyna XARNU BI
Yàlla na am lamuy mébét;
Ci nun, nu am li nuy mébét;
Ci moom, te yal nan am i sët
Yu gën a gëm waa XARNU BI
Nan tang ahmadul amiin
Moom lañu may sirrul masuun
Xarbaax la feese, bani guun
Baay baa ko lëm ci XARNU BI
Baatin ba, jaaxal na'w kajoor
Mootax ñu lëm ko jammi biir
Soo ko gisee ma ngay bangeer
Ni kuuy lu mat ci XARNU BI
Faj aajo, moo ci gën a gaaw
Lum wax boroomam muni waaw
Day fal di folli ci lu gaaw
Matnaa ragal ci XARNU BI
Day way te jàngulon haraf
Te màndaxaam du ca shuruf
Mooman arab te man wolof
Jommal na mboolem XARNU BI
Fab na ca yaayam, yan yu diis
Te nduruwul boroomu tiis
Kuy rooti, moodi dex gu fees
Moo man a màndal XARNU BI
Sañ-sañ ba, lënde na ci moom
Jagle ga jiitu na'b juddoom
Mbër mu ko sóoru daal di luum
Mbiram xajul ci XARNU BI
Rijaal ya ,xam nañ darajaam
Bu nee jalañ, ñuy safi jaam
Nërëm-nërëm, di safi mbaam
Raamal ko war na XARNU BI
Yal nañ ko may mbóoti lamiin
Fegal ko ayu bépp noon
Ku dégg ñaan, nani amiin
Ndax Yàlla naatal XARNU BI
Mbég maangi! teeru leen bashiir
Donoy bashiiran wa nadhiir
Ku teeru naan, lekk ba suur
Doo ñàkk lëf ci XARNU BI
Moo am jalaal te am jamaal
Te xar kanam ga leer kamaal
Tem bari xam-xam am alaal
Buurika fiika XARNU BI
Taar ba ca yuusufal kariim
Ba buur ba fal ko def ko doom
Jigéen ja far tàngook sagoom
Manga'ak bashiirum XARNU BI
Ca ag rawam, la daal di raw
Fóore ya daa fireek a raw
Musula jaar ci yëfi ndaw
Musula faale XARNU BI (àdduna)
Sóobu na giirum tasawuuf
Ku ko rawon, neena la wif!
Moo raw ña xàllon moom a lef
Sakkaa ñi teewe XARNU BI
Ilmud Diraaya la jagoo
Mbirum `Inaaya la làkkoo
Nuurul wilaaya la sàngoo
Dendam amul ci XARNU BI
Durus ci téerey alxuraan
Mbaa muy julleek a jàngi ñaan
Yooyu la baaxoo, te ku ñaan...
Mu mayla lëf ci XARNU BI
Yal nafi/u sax, ba dégg maam
Te tol ni maam ahmadu daam
Te donn mbóot ya won ca daam
Ndax Yàlla naatal XARNU BI
Allaahu moodi jenn waay
Mooy jàpp doom, def ko ni baay
Ñu bokk bennu'b taxawaay
Abdoo, di Bàmbam XARNU BI
Booko gisee muy sàmmandaay
Seex Bàmba, ñoo niroo'b jataay
Niroo yaram, niroo sewaay
Niroo deret ci XARNU BI
Niroo doxiin, niroo waxiin
Niroo jëmm'ak meloo'k defiin
Buy ree nga waat ni du keneen
Bàmba'a ñëwaat ci XARNU BI
Moodi wallax-njaanu jinaan
Bu léen ko xool bët i kañaan
Kañaan du tee béjjan a daan
Baayam a leeral XARNU BI
Moo donn tab, ga woon ca moom
Moo donnn njàmbaar ga ca moom
Séen baay a séddale'y jikkoom
Sédde ko lii ci XARNU BI
Baatin ba, raw na saahiram
Day gaaw a soppi ay mbiram
Mbir ma ca baayamay mbiram
Moo yor jaliili XARNU BI
Yal nañ ko dolli ay muriid
Te yalna raw pexem mëriid
Te yalna mujj di'b fëriid
Ba tol ni gaayi XARNU BI
Nan ñaan ci Yàlla miy Samad
Mu may Sëriñ Abdu Samad
Te may Sëriñ Abdu Lahad
Lu doy a doy waa XARNU BI
Ci bóoti "qul huwa fadhliin"
Sëriñ bu mag bi gën ci yéen
Yàlla bu séeni barke neen
Ndax Yàlla naatal XARNU BI
Te yokk Abdul Qaadiri
Fii baatinin wa zhaahiri
Bijaahi baayu taahiri
Bam tol ni Jiilim XARNU BI
Te yal na Ibraahima moom
Def'ab xariit fa sun boroom
Ba jot ca bóot i turandóom
Ndax Yàlla naatal XARNU BI
Mboolem ñi dooni saalihiin
Ci sowwu jant, mbaa feneen
Yàlla na saalihu di séen
Jant bu tiim waa XARNU BI
Dundak So`aybu ga'ak, alaal;
Ju bari jaa'ak, jam darajaal
Yal na ko Seex Bàmba misaal
Ci sun So`aybum XARNU BI
Te maynu barke ak ridhaa
Te sol ngërëm ci murtadhaa
Ba ku ko soob mu def qadhaa
Haajaatihii, ci XARNU BI
Te boole luy taaw ak i ñaat
Góor ak jigéen ci ben baat
Ndax Yàlla sun xarnu bi naat
<Aaamiina> warna XARNU BI
Mboolem lu Sayxu Bàmba am
Yal nañu gën te yokku ngëm
Kon, leenu bokk ame ndam
Te am ngërëm ci XARNU BI
Muusaa ka miy séen werekaan
Moo léen di woy diléen dagaan
Tey sant, tey tagg ak a ñaan
Ndax yàlla naatal XARNU BI
Waykat yi buñ yaboo ni xiim
Maa war di xaadimul xadiim
Damay muriid, di jaam, di doom
Te gën a bon ci XARNU BI
Ngir Abdu Mbàkkem soxna MBAY
Ak Maaram bi ñépp ŋoy
Mooy baayi-baayi sama nday
Maa dikke nii ci XARNU BI
Saynabu Mbàkkem Absa njaay
Ak Maaram miy ngën ji baay
Mooy baayi-baayi sama yaay
Maa dambe yii ci XARNU B
(Ma Abdu MBàkke mom Maam Maaram, mooy baayi Asta MBàkke, muy ndayi Absa Sekk mi jur Muusaa KA.
Batay Zaynabu MBàkke mom Maam Maaram, mooy ndayu Ahmadu Zaynabu, baayi Absa Sekk ndayi Muusaa KA
Man léebu naa leen, kàll leen
Woy naa wolof, ba làkk leen
Woy naa araab, ngir bëgg ngéen
Xam Bàmba, yeen waa XARNU BI
Woy naa ko Shëhru ramadaan
Mi Yàlla wàcce Alxuraan
Ngir bëgg lépp lu ma ñaan
Yàlla defal ko XARNU BI
Jullil ci ngën ji `Adnaan;
Muusaa, te ñaan ko; ba nu naan
Géwal bu jaaxlee war a ñaan
Ndax Yàlla naatal XARNU BI